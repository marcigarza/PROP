Fib
Sistemes d'Informaciò

Els sistemes d’Informació donen suport a les operacions empresarials, la gestió i la presa de decisions, proporcionant a les persones la informació que necessiten mitjançant l’ús de les tecnologies de la informació. Les empreses, i en general qualsevol organització, els utilitzen com un element estratègic amb el que innovar, competir i assolir els seus objectius en un entorn globalitzat. Els sistemes d’informació integren persones, processos, dades i tecnologia, anant més enllà dels llindars de l’organització, per col·laborar de formes més eficients amb proveïdors, distribuïdors i clients.
L’especialitat de Sistemes d’Informació del Grau en Enginyeria Informàtica capacita a l’estudiant a comprendre els processos operatius i la gestió que porten a terme les persones a les organitzacions. Així mateix, el familiaritza amb els diferents tipus d’eines tecnològiques que s’han anat estandarditzant recentment per construir un sistema d’informació, des de la gestió de relacions amb els clients o la cadena de subministrament fins el comerç electrònic passant per la gestió de processos interns, la intel·ligència de negoci i gestió del coneixement o la ajuda a la presa de decisions.
Per tant, serà capaç d’actuar de pont entre les necessitats de gestió i les possibilitats que la tecnologia ofereix; es a dir, d’analitzar els requisits de la organització i dissenyar solucions triant, adaptant i integrant les eines disponibles més adequades. Igualment serà capaç d’identificar les oportunitats de millora de processos i d’introduir innovacions, facilitant que l’organització utilitzi els seus sistemes d’informació per competir estratègicament.

Els llocs de treball més habituals d’una Enginyera Informàtica o Enginyer Informàtic especialista en Sistemes d’Informació, al marge de dedicar-se a l’educació i a la recerca, són molt diversos, per exemple, poder trobar:

Càrrecs directius
Direcció de Sistemes d’Informació: participa en les decisions estratègiques que afectes als sistemes d’informació i assegura la comunicació entre l’àrea de tecnologia i les àrees de negoci i suport. Es responsabilitza dels projectes d’implantació d’aplicacions, de la posada en marxa d’infraestructura tecnològica, del pressupost i dels recursos humans de la seva àrea.
Responsable d’Informàtica: elabora el pla de sistemes de l’empresa, organitza el departament d’informàtica (maquinari, programari i recursos humans), es coordina amb la resta de departaments de l’empresa i manté les relacions amb els proveïdors externs. Aquest càrrec, normalment depèn de Direcció de SI.
Direcció de Comerç Electrònic (e-Business Manager): es responsabilitza de l’estratègia, la planificació, l’execució i el control de negocis que es troben a Internet.

Càrrecs de comandament mig o tècnic
Analista de negoci (Business Analyst): identifica i analitza les necessitats i nous requisit de la organització i proposa solucions de millora (BPI) o re-enginyeria de processos (BPR) que sovint comprenen canvis en els sistemes d’informació. Actuen d’enllaç entre els interessats en les solucions i els equips tècnics que les construeixen.
Consultoria de Sistemes d’Informació: s’encarrega de l’estudi de les necessitats funcionals i/o tècniques de l’organització, de la parametrització i posada en marxa de sistemes d’informació i de la formació a usuaris. Entre els sistemes d’informació, hi podem trobar: Sistemes d’Informació Empresarial (ERP, CRM, SCM,…), Sistemes d’Ajuda a la Presa de Decisions (DSS) i de Business Intelligence, Sistemes de Gestió de Contiguts (CMS), entre d’altres.
Auditoria de Sistemes d’Informació: avalua el compliment de normes, controls i procediments establerts per als sistemes d’informació. Assegura que es segueixen les normatives i els estàndards de qualitat de gestió (COBIT, ITIL) i el compliment de la legislació dins del marc de les TIC. Dóna recomanacions a la direcció per millorar o aconseguir un adequat control intern en els sistemes d’informació.
Responsable de Serveis d’Atenció a Usuaris: responsable dels serveis prestats en els centre d’Atenció a Usuaris (CAU) i de la gestió i supervisió dels contractes amb els proveïdors amb serveis externalitzats. És el responsable dels pressupost, control del cost i de la qualitat d’aquests serveis.
Administració de Base de dades: responsable del disseny lògic i físic de les bases de dades d’una organització i de garantir la recuperabilitat, la integritat, la seguretat, la disponibilitat i bon rendiment de les mateixes.
